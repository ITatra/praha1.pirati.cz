---
date: 2019-04-24
category: blog
tags: Praha
layout: post
title: KAMILE MOUČKOVÉ bylo Zastupitelstvem MČ Praha 1 odsouhlaseno udělení Čestného občanství Prahy 1
author: David Bodeček
authorId: david.bodecek
image: articles/2019/2019-04-24-cestne-obcanstvi-kamile-mouckove.jpg
---
 
Dílčí informace z 5. zasedání Zastupitelstva MČ Praha 1, konaného dne 16.4.2019.

Máme velkou radost, že se povedlo navázat na snahy kolegů z ODS a to z minulosti, a to konkrétně s odkazem na zastupitelku Evu Špačkovou, a dnes konečně bylo schváleno výše uvedené ocenění osobě, které si nesmírně vážím za její upřímnost, odvahu a vzdor.

Koncem ledna 2019 jsem se rozhodl pro nominaci paní Moučkové a jsem nadšený, že dnes poté, co návrh byl diskutován dvakrát na příslušné komisi a následně i na jednání Rady MČ Praha 1, je “hotovo”. Děkuji všem těm, kteří návrh podpořili. 


Zde pár vět, kterými jsem se snažil podpořit starostou Pavlem Čižinským předložený návrh.
Dámy a pánové, jsem velmi rád, že se mohu alespoň částečně podílet na tomto předloženém návrhu. Paní Kamila Moučková je jistě nejen pro mě osobností, která symbolizuje profesionalitu, sílu a odvahu, a udělením Čestného občanství Prahy 1 se jako zastupitelé symbolicky k těmto hodnotám přihlásíme. A zároveň také napravíme to, že naše dlouholetá spoluobčanka toto čestné ocenění dosud nemá. 
Paní Kamila Moučková si svými statečnými postoji, svojí nebojácností a bojem za pravdu vysloužila nenávist sovětských okupantů, kteří ji během srpnové okupace v roce 1968 odvlekli z televizního studia, i „znormalizovaného“ komunistického režimu, který ji později vyhnal z Československé televize, a to i přesto, že byla 1. ledna 1957 hlavní osobou prvních Televizních novin. Byla tou, kdo Československé televizi dal jiskru a profesionalitu.

Režim jí ale místo vděku dal nálepku nežádoucí a nepohodlné osoby a na dlouhá léta jí zničil slibně se rozvíjející kariéru.

Po Sametové revoluci mohla svůj šarm a um vynikajícího rétora uplatnit i během zasedání zastupitelstva naší městské části, jehož byla členkou poté, co získala v roce 1994 v komunálních volbách podporu voličů Prahy 1. Svoji profesionalitu prezentovala i jako oddávající na Staroměstské radnici, kde mnohé svým projevem naprosto nadchla. Pochvalné, ale často i kritické hodnocení doby porevoluční jsme mohli od paní Moučkové slýchat i posledních 30 let. Ne vše je ideální a paní Kamila se neobávala věci jasně pojmenovat.
Dámy a pánové, milí kolegové,

tímto si vás dovoluji požádat o podporu tohoto návrhu, neboť jsem přesvědčený, že navržená dáma si toto ocenění zaslouží. Paní Kamila je držitelem prezidentské Medaile Za zásluhy, získala také Čestné občanství hlavního města Prahy, a bylo by proto jistě logickým krokem, aby jí bylo uděleno i ocenění z místa, ve kterém trvale žije více než 68 let.

A bude nám určitě velkou ctí, pokud takové ocenění přijme. Věřím také, že za udělení tohoto „lidského titulu“ bude ráda a že si Čestného občanství Prahy 1 bude vážit stejně, jako si my vážíme jí.
Myslím, že se všichni shodneme, že jsou chvíle, kdy člověk cítí obzvláštní radost, že může být zastupitelem, a tento pocit právě prožívám i já. Díky paní Kamile Moučkové, která je vaší i mojí sousedkou, spoluobčankou, a jak doufám, i nastávající „čestnou“ občankou.

David Bodeček

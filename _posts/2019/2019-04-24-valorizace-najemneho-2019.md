---
date: 2019-04-24
category: blog
tags: Praha
layout: post
title: Informace pro nájemníky městských bytů a nebytových prostor - valorizaci nájemného na Praze 1 pro rok 2019
author: David Bodeček
authorId: david.bodecek
image: articles/2019/2019-04-24-valorizace-najemneho-2019.jpg
---
 
## PRAHA 1 - zprávy z kanceláře radního pro majetek a bytovou politiku Davida Bodečka

Informace pro nájemníky městských bytů a nebytových prostor - valorizaci nájemného na Praze 1 pro rok 2019.

Vážení sousedé,
Rada Městské části Praha 1 rozhodla o valorizaci nájemného u smluv za užívání bytů i nájemného u smluv za užívání nebytových prostorů. Valorizace bude v obou případech malá – 2,1 %, popř. 2,9 %, a to na základě sdělení Českého statistického úřadu.

Valorizace o 2,1 % se týká 196 bytů, z toho 27 sociálních, a 4 nebytových prostorů. 
Valorizace o 2,9 % se týká 341 bytů, z toho 8 sociálních, a 1 166 nebytových prostorů.

Ze strany některých zástupců Magistrátu hl. m. Prahy jsem byl v této souvislosti a ve spojitosti s Městskou částí Praha 1 upozorněn, že máme na Praze 1 jednu z nejnižších úrovní regulovaného nájemného v bytech v celém hlavním městě a že by bylo vhodné zvýšit nájemné v těchto bytech na úroveň v „místě obvyklou“. Pro Vaši informaci: cena obvyklá v současnosti činí na Praze 1 cca 350 až 450 korun/m2.

Jako radní MČ Praha 1 za majetek a bytovou politiku prozatím tento názor nesdílím, a to z několika důvodů:

1. Každý byt je jiný a mnohé jsou z minulosti ve špatném stavu.
2. Život v centru města je negativně ovlivněn řadou faktorů – intenzivní turistický ruch, dopravní zátěž, noční hluk, vysoké ceny… .
3. MČ Praha 1 si váží starousedlíků, kteří navzdory všemu nadále ve svých bytech zůstávají, a chce stabilizovat počet stálých obyvatel.
4. MČ Praha 1 nechápe správu bytového fondu jako byznys. Naopak nebytové prostory jsou pro ni důležitým finančním zdrojem.
5. Aktuální valorizace se nyní netýká bytů se starými smlouvami, které umožňují navýšení nájemného jednou za tři roky, a to až o 20 %.

Milí sousedé,

mým cílem je, abychom finanční prostředky z nájemného, zejména pak prostředky získané valorizací, v maximální možné míře investovali zpět do oprav a zkvalitňování bytového i nebytového fondu. Budeme k tomu samozřejmě také využívat možné finance od Magistrátu hl. m. Prahy a ideálně i dotace z evropských fondů.

Zájmem Prahy 1 podle mě je, aby byla atraktivní i pro mladé rodiny s dětmi, učitele a další potřebné profese, stejně jako pro seniory, a to všechno jsou skupiny obyvatel, které si v drtivé většině nemohou dovolit platit vysoké nájemné. Přesto právě ony zajišťují bohatý komunitní a spolkový život.

Radnice je pak podle mě tady od toho, aby pracovala sice jako řádný hospodář, nikoliv ale jako realitní kancelář, aby svým obyvatelům poskytovala kvalitní servis, přispívala ke spokojenému bydlení a udělala co nejvíce pro návrat stálých obyvatel.

Se srdečným pozdravem

Mgr. David Bodeček
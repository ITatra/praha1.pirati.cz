---
date: 2019-02-17
category: blog
tags: Praha
layout: post
title: KRÁTKODOBÉ PRONÁJMY - Stanovisko pirátského klubu zastupitelů MČ Praha 1
author: Pavel Nazarský
authorId: pavel.nazarsky
image: articles/2019/2019-02-17-stanovisko-k-kratkodobym-pronajmum.jpg
---

**Krátkodobé pronájmy jsou zásadní problém MČ Praha 1.** Považujeme je za hlavní příčinu úbytku trvale zde žijících obyvatel. **Platforma sdíleného ubytování byla zneužita k inzerci a masivnímu poskytování ubytovacích služeb** v bytových jednotkách. **Ubytovací službu lze přitom legálně provozovat jen v prostorách speciálně k tomu účelu zkolaudovaných.** Budeme podporovat a chránit občany Prahy 1, kteří používají své byty k dlouhodobému bydlení v souladu s právním řádem.

## Aktivně se zapojíme do řešení negativních dopadů:

1. **Hluk a nepořádek v bytových domech.** Historické centrum Prahy je přetíženo turistickým ruchem. To s sebou přinášelo už před vznikem fenoménu krátkodobých pronájmů nepohodlí, ale toto nepohodlí zůstávalo přede dveřmi domů – na ulici. Nyní se z ulice přestěhovalo přímo za dveře bytů, na chodby a do sousedních bytů. Bydlení v domě, ve kterém jsou byty využívány k poskytování služeb krátkodobého ubytování, vnímají stálí obyvatelé jako obtěžující a nebezpečné. Pohyb cizích osob v domě, rušení nočního klidu, devastace společných prostor, odpadové hospodářství a mnoho jiných problémů jsou pro občany bez pomoci radnice a kompetentních orgánů neřešitelné. Bezohlednost pronajímatelů a krátkodobě ubytovaných hostů překračuje často meze únosnosti.

2. **Přetížení centra turistickým ruchem.** Krátkodobé pronájmy zlevnily, zatraktivnily a navýšily možnosti ubytování, a turistů v centru města razantně přibylo. Všechny evropské metropole se potýkají s tímto nárůstem a snaží se o regulaci. Kapacita veřejného prostoru, nejen plošná, ale zejména obslužná (úklid, toalety, doprava) nedostačuje tak razantnímu nárůstu počtu návštěvníků. Přibylo nevkusných a obtěžujících atrakcí. Rušení nočního klidu je každodenní realitou, která v centru města svou intenzitou překročila meze snesitelnosti pro místní obyvatele. 
Nedostatek bytů k bydlení, deformace cen bytů a nájemného. Podnikání v oblasti krátkodobých pronájmů přináší majitelům bytů vyšší zisky než z klasických pronájmů a podnájmů, a této možnosti valná většina z nich využívá. Mnoho bytů (i celých domů) bylo koupeno přímo za tímto účelem, což výrazně snížilo nabídku bytů pro bydlení jako takové. To zvyšuje ceny bytů i nájmů, nejen v centru, ale i ve zbývajících částech Prahy. Tato skutečnost je v přímém rozporu s potřebou „dostupného bydlení“.

3. **Poplatky a daně.** S poskytováním krátkodobých pronájmů jsou spojeny úniky daní a poplatků (lázeňských), které by regulérní ubytovací služby (hotely, penziony, hostely atd.) odváděly. Stejné platby by bylo možné nárokovat u poskytování služeb krátkodobého ubytování, kdyby byly provozovány legálně v prostorách k tomu účelu zkolaudovaných, což nejsou. Z tohoto důvodu je nutné nelegální podnikání sankcionovat.

4. **Bezpečnostní hledisko.** Poskytovatelé regulérních ubytovacích služeb, jako jsou např. hotely, penziony a hostely, jsou dle zákona povinni vést návštěvní knihu hostů. Osobní údaje o hostech jako jsou např. jména, adresa trvalého bydliště, čísla dokladů včetně čísel víz, jsou povinni pravidelně poskytovat cizinecké policii. Od poskytovatelů služeb krátkodobého ubytování tato data chybí.

Naše stanovisko je v souladu s výsledky analýzy IPR: [Fenomén Airbnb a jeho dopady v kontextu hl.m. Prahy](http://www.iprpraha.cz/uploads/assets/dokumenty/ssp/analyzy/bydleni_realitni_trh/fenomen_airbnb_a_jeho_dopady_v_kontextu_hl.m.prahy.pdf)

![Úklid Blankytu](/assets/img/articles/2019/2019-02-17-stanovisko-k-kratkodobym-pronajmum-2.jpg)

![Úklid Blankytu](/assets/img/articles/2019/2019-02-17-stanovisko-k-kratkodobym-pronajmum-3.jpg)

















